# -*- mode: mandoku-view; -*-
#+TITLE: 史傳三編
#+DATE: 2015-08-24 22:36:22.185770
#+PROPERTY: ID KR2g0051
#+PROPERTY: BASEEDITION WYG    
#+PROPERTY: JUAN 提要
<pb:KR2g0051_WYG_000-1a>¶
欽定四庫全書　　　　　史部七¶
　史傳三編　　　　　　　　傳記𩔖三(總録之屬/)¶
　　提要¶
　　　　(臣/)等謹案史傳三編五十六卷¶
　　　國朝朱軾撰軾有周易傳義合訂已别著録是¶
　　　　編凡名儒傳八卷名臣傳三十五卷又續編¶
　　　　五卷循吏傳八卷成于雍正戊申時明史尚¶
　　　　未成書故所録至元而止明以來傳名儒者¶
<pb:KR2g0051_WYG_000-1b>¶
　　　　大抵宗宋而祧漢唐而宋又㫁自濂洛以下¶
　　　　軾所為傳上溯田何伏生申公髙堂生不沒¶
　　　　其傳經之功中及董仲舒韓愈諸人不汲其¶
　　　　明道之功於宋則胡瑗孫復石介劉敞陳襄¶
　　　　雖軌轍稍殊亦並見甄録絶不存門户之見¶
　　　　可謂得聖賢之大公其以遷就利禄削揚雄¶
　　　　馬融以祖尚元虚削王弼何晏以假借經術¶
　　　　削匡衡王安石亦特為平允惟胡寅修怨於生¶
<pb:KR2g0051_WYG_000-2a>¶
　　　　母王柏披猖恣肆至刪改孔子之聖經咸預¶
　　　　斯列似為少濫又據王福畤之虚詞為薛収¶
　　　　作贊亦未免失之不考耳名臣傳所列凡一¶
　　　　百八十人去取頗為矜慎續編所列又三十¶
　　　　九人其凡例曰續編者何擇其次焉者也或¶
　　　　卷帙編次已定附之於後焉耳然見為稍亞¶
　　　　而乙之與失於偶漏而補之其品第則有間¶
　　　　矣混而無别亦稍疎也循吏傳所列凡一百¶
<pb:KR2g0051_WYG_000-2b>¶
　　　　二十一人雖體例謹嚴而頗未賅備如何易¶
　　　　于之𩔖表表在人耳目者多見刋削其去取¶
　　　　之例亦未明言殆不可解要其標舉典型示¶
　　　　人效法所附論㫁亦皆醇正固不失為有禆¶
　　　　世敎之書矣前有軾及蔡世逺總序二篇攷¶
　　　　名儒傳為李清植所纂名臣傳為張江藍鼎¶
　　　　元李鍾僑所纂循吏傳為張福昶所纂世逺¶
　　　　商𣙜之而軾則裁定之云乾隆四十六年十¶
<pb:KR2g0051_WYG_000-3a>¶
　　　　　二月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR2g0051_WYG_000-4a>¶
　史傳三編原序¶
　史傳三編者予與少宗伯蔡聞之先生所訂歴代名¶
　儒名臣循吏列傳也自司馬子長變編年為紀傳後¶
　之作史者因之凡傳一人必叙其人之所學所守所¶
　言所行所值之時所居之官原始要終無虚美無隠¶
　惡而後加之褒貶以為勸為懲猶用藥之按病症折¶
　獄之比罪案舍此不能臆為論斷也今考史記所載¶
　帝紀世家列傳凡百有十二卷而儒林循吏以𩔖為¶
<pb:KR2g0051_WYG_000-4b>¶
　目其他名公巨卿或分或合其義例蓋有取焉漢初¶
　儒者不概見所傳惟文景間明經數人然等孟氏於¶
　荀卿列子貢於貨殖其所謂儒蓋可知矣汲黯與鄭¶
　當時合傳而王陵之戅直僅附見於陳平世家子産¶
　公儀休孔子孟子之所稱述而與石奢李離同列之¶
　循吏毋恠後之人議其疎畧抵牾也夫以馬遷良史¶
　之才父子相繼勒成一家言猶不免疎畧抵牾之譏¶
　他無論矣聞之先生嘗與子上下二千載中學術事¶
<pb:KR2g0051_WYG_000-5a>¶
　功之真偽純疵於聖人是非之義未敢自信為有當¶
　然如黄老之害道游侠之亂政必嚴加退斥斷不敢¶
　附㑹史氏以疑誤學者是則予兩人之志也於是與¶
　同學諸子商𣙜纂輯録兩漢至元以儒稱以臣顯以¶
　吏著者若干人各為一傳事皆本諸舊史而詞之游¶
　者删之義之疑者缺之其嘉言懿行見於他書者採¶
　而益之蓋安溪李君世豳與其從子立侯南城張百¶
　川南靖張季長漳浦藍玉霖為之草創而討論折衷¶
<pb:KR2g0051_WYG_000-5b>¶
　聞之先生實總其成予不揣固陋間出其一知半解¶
　與相參酌書成析為若干卷爰以質之當世或云蓄¶
　之為徳行發之為事業論道經邦宣猷宰化莫非性¶
　分内事今區而别之為名儒為名臣為循吏使人疑¶
　儒術之迂疎而謂卓然樹立者皆適逢其㑹非有所¶
　本而為之其可乎予曰天徳王道原無二致然淺深¶
　同異視乎其人士元才絀于百里黄霸入相功名減¶
　於治郡申公轅固生以宿儒應辟卒無所建白而去¶
<pb:KR2g0051_WYG_000-6a>¶
　　此由氣質之禀于天者不能無蔽是以優於此絀於¶
　　彼見知見仁各随其性之所近欲其體備而用周也¶
　　難矣我¶
皇上以天縱之資亹亹翼翼用人行政一本於欽明緝熈¶
　　之學又日進内外臣工教以省身克己存誠主敬之¶
　　道而程能課績雖有不逮茍其中無他必寛以自新¶
　　之路是以人思感奮争相濯磨臣品官方彬彬日上¶
　　顧日月漸摩者¶
<pb:KR2g0051_WYG_000-6b>¶
聖主之所以立教也夙夜寅畏者臣子之所以自勵也有¶
　　不能者才之禀于氣無不備者性之根于命也惟格¶
　　物明理以啟其端戒懼慎獨以踐其實擴而充之以¶
　　化其氣質之偏由是出其所學上而輔佐¶
聖君為萬世開太平之治即効一官分一職亦必休養涵¶
　　濡登風俗于醇古此一徳泰交唐虞師濟之盛也漢¶
　　唐以下烏足道哉¶
　　雍正七年己酉嵗長至日髙安朱軾撰¶
<pb:KR2g0051_WYG_000-7a>¶
　學術之與事功孤卿之與庶尹殊途而同歸百慮而¶
　一致者也民受天地之中以生五性粹然至善用内¶
　直之功敬修而不怠方外之功集義而無歉則元善¶
　之長充周而不可窮先聖傳心之學於是乎在上之¶
　為論道經邦之儒次亦為一民一物之所恃賴故曰¶
　同歸而一致也譬之原泉廣津發自崑崙放而為河¶
　海流而為百川潤桑田而滙沼沚皆是物也顧人生¶
　而静而後質與學之所近或偏得其一體漢唐以来¶
<pb:KR2g0051_WYG_000-7b>¶
　通經履道之賢匡君定國之彦親民濟物之選代不¶
　乏人就其合同而論之三者本一無事於分其本充¶
　者其末茂使董廣川大用於漢文中子及遇興唐功¶
　不過於蕭曹房杜哉程朱大儒也明道勸神宗防未¶
　萌之欲以十事進君能堯舜其君者也及出令晋城¶
　扶溝化理昭彰非守令所當法乎朱子在朝四十六¶
　日進講奏疏名臣風烈萬代瞻仰及觀其浙東南康¶
　潭州諸治蹟豈兩漢循吏所易及乎且如司馬公許¶
<pb:KR2g0051_WYG_000-8a>¶
　　魯齋復何分於名儒名臣哉故曰無事於分也然使¶
　　語魏丙姚宋以精一之學則粗矣抗召杜卓魯於魏¶
　　陸韓范之列則遜未逮矣况三者之中又各有等級¶
　　次第則亦不必於合也方今¶
天子神聖道統治統萃於一身以至道醇修朂士𩔖以臯¶
　　䕫稷契望諸臣以廉謹仁明飭吏治一道同風之盛¶
　　于斯乎遇之髙安可亭朱先生服儒體道負開濟大¶
　　畧入為卿士出為牧伯由冢宰陟台輔以襄¶
<pb:KR2g0051_WYG_000-8b>¶
聖天子盛治與世逺同事¶
　禁廷一日語世逺欲纂漢唐以来至於宋元名儒名臣¶
　　循吏等傳各為一集合為一書世逺在鼇峰書院時¶
　　故嘗校刋先儒諸書又私纂歴代名臣言行録實有¶
　　素心顧以均服職事未遑手録屬諸同志四五人分¶
　　纂傳論髙安公定其領要重申討論世逺亦旁覽廣¶
　　披細加參訂再閱嵗而書告成事蹟繁多年代久逺¶
　　或恐有紕漏舛錯之譏要可為髙山景行之藉士幸¶
<pb:KR2g0051_WYG_000-9a>¶
　　生¶
堯舜之世懐三代之英三者之中服膺砥礪備其全體固¶
　　足以求志達道成曠代之人豪即得其一節亦足以¶
　　寡一身之過淑躬而濟物藹藹吉士維¶
天子使人材之盛比於成周風俗之美躋於陶唐是則編¶
　　輯是書者之惓惓也¶
　　雍正四年丙午十月朔日漳浦蔡世逺撰¶
#+PROPERTY: JUAN 凡例
<pb:KR2g0051_WYG_000-10a>¶
　史傳三編凡例¶
　　名儒名臣循吏俱始于漢終于元何也據二十一史¶
　　　以立傳也¶
　　天徳與王道大用與小用原無二致三者原不必分¶
　　　但依𩔖以見耳如龔遂豈不是名臣而列在循吏¶
　　　虞詡豈不是循吏而列在名臣司馬光豈不是名¶
　　　儒許衡豈不是名臣而姑以分屬程朱在朝則為¶
　　　名臣牧民則為循吏而列之名儒讀書論世但存¶
<pb:KR2g0051_WYG_000-10b>¶
　　　是則是傚之心不必泥也¶
　　稱名史例也周程張朱獨稱子者¶
聖祖仁皇帝所定也凡詔誥奏章俱然于以見我¶
　朝尊尚正學卓越前代焉¶
　　各傳雖依據二十一史本傳然多採傳記及各家文¶
　　　集以成之凡大人物尤加意蒐羅如諸葛亮則兼¶
　　　採裴松之習鑿齒諸史及諸葛丞相集魏徵及唐¶
　　　初名臣則採貞觀政要陸䞇則採宣公奏議是也¶
<pb:KR2g0051_WYG_000-11a>¶
　　名儒漢史有不立傳者則旁採以成之宋名儒則¶
　　採之伊洛淵源録及續録若本人語録文集等書¶
　　宋名臣則採之名臣言行録及續集别集等書按¶
　　其年月擇其簡要有三易稿而後成者¶
　一人之事有散見于他傳者則𩔖聚之本傳如周勃¶
　　誅諸吕則取髙后紀以入之張柬之復唐祚則採¶
　　五王傳以入之是也是故茍其無關體要雖原傳¶
　　所有必删繁以就簡茍其事不得畧及言行可法¶
<pb:KR2g0051_WYG_000-11b>¶
　　者雖散見于他傳亦必參考以成文期于詞省而¶
　　事備耳¶
　奏疏不能詳也有至要者則載之并採之歴代名臣¶
　　奏議與其詳于大人子虚解嘲也毋寧詳于奏疏¶
　　論贊不必盡録也録其尤善者¶
　續編者何擇其次焉者也或卷帙編次已定附之于¶
　　後焉耳¶
　羊祜杜預曹彬昔之所謂名臣也但祜與預在魏朝¶
<pb:KR2g0051_WYG_000-12a>¶
　　皆有封爵彬亦為周之國戚不能無春秋責備之¶
　　意故列之續編若周瑜魯肅慕容恪王猛等亦降¶
　　列之者蜀漢為正統非魏呉之比東晉為正統非¶
　　南北朝之比也¶
